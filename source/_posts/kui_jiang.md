---
title: 姜夔词集
tags: 竹里馆
date: 2023-03-18
---

<br/>

这大概是我看的第六本诗人词人全集，之前看过的，苏轼、李白、周邦彦、李清朝、纳兰性德，好像就这些。本来挺喜欢姜夔的词，还背过蛮多的，但是翻了半本全集以后惊讶地发现里面喜欢的词我原来基本都背过了，所以没有读到太多新东西，说明我以前看的那本词选和我口味很相近。没有什么读全集的必要。姜夔长于音律，只可惜现在没法听到他们当时是如何唱词的，如果有机会听到的话或许会对他的作品有所改观吧。这里就列一下我喜欢的那些。目前读了半本，剩下的兴致来了就翻一翻，所以慢慢更，先贴些自己比较喜欢的。

<br/>

（不过姜夔真得爱写序，序还蛮长的，有的比正文还好看）

<br/>

---

<br/>

**湘月**

<br/>

> 长溪杨声伯典长沙楫棹，居濒湘江，窗间所见，如燕公、郭熙画图，卧起幽适。丙午七月既望，声伯约予与赵景鲁、景望、萧和父、裕父、时父、恭父，大舟浮湘，放乎中流。山水空寒，烟月交映，凄然其为秋也。坐客皆小冠綀服，或弹琴，或浩歌，或自酌，或援笔搜句。予度此曲，即《念奴娇》之鬲指声也，于双调中吹之。鬲指亦谓之“过腔”，见晁无咎集。凡能吹竹者，便能过腔也。

<br/>

五湖旧约，问经年底事，长负清景。暝入西山，渐唤我、一叶夷犹乘兴。倦网都收，归禽时度，月上汀洲冷。中流容与，画桡不点清镜。

<br/>

谁解唤起湘灵，烟鬟雾鬓，理哀弦鸿阵。玉麈谈玄，叹坐客、多少风流名胜。暗柳萧萧，飞星冉冉，夜久知秋信。鲈鱼应好，旧家乐事谁省？

---

<br/>

**清波引**

<br/>

> 予久客古沔，沧浪之烟雨，鹦鹉之草树，头陀、黄鹤之伟观，郎官、大别之幽处，无一日不在心目间。胜友二三，极意吟尝。朅来湘浦，岁晚凄然，步绕园梅，摛笔以赋。

<br/>

冷云迷浦，倩谁唤玉妃起舞？岁华如许，野梅弄眉妩。屐齿印苍藓，渐为寻花来去。自随秋雁南来，望江国，渺何处？

<br/>

新诗漫与，好风景长是暗度。故人知否？抱幽恨难语。何时共渔艇，莫负沧浪烟雨。况有清夜啼猿，怨人良苦。

---

<br/>

**八归 湘中送胡德华**

<br/>

芳莲坠粉，疏桐吹绿，庭院暗雨乍歇。无端抱影销魂处，还见筿墙萤暗，藓阶蛩切。送客重寻西去路，问水面琵琶谁拨？最可惜一片江山，总付与啼鴂。

<br/>

长恨相从未款，而今何事，又对西风离别。渚寒烟淡，棹移人远，缥缈行舟如叶。想文君望久，倚竹愁生步罗袜。归来后、翠尊双饮，下了珠帘，玲珑闲看月。

---

<br/>

**小重山令 赋潭州红梅**

<br/>

人绕湘皋月坠时。斜横花树小、浸愁漪。一春幽事有谁知？东风冷，香远茜裙归。

<br/>

鸥去昔游非。遥怜花可可、梦依依。九疑云杳断魂啼。相思血，都沁绿筠枝。

---

<br/>

**踏莎行**

<br/>

> 自沔东来，丁未元日，至金陵，江上感梦而作。

<br/>

燕燕轻盈，莺莺娇软，分明又向华胥见。夜长争得薄情知？春初早被相思染。

<br/>

别后书辞，别时针线，离魂暗逐郎行远。淮南皓月冷千山，冥冥归去无人管。

---

<br/>

**惜红衣**

<br/>

> 吴兴号水晶宫，荷花盛丽。陈简斋云：“今年何以报君恩，一路荷花相送到青墩。”亦可见矣。丁未之夏，予游千岩，数往来红香中。自度此曲，以无射宫歌之。

<br/>

簟枕邀凉，琴书换日，睡馀无力。细洒冰泉，并刀破甘碧。墙头唤酒，谁问讯、城南诗客？岑寂，高柳晚蝉，说西风消息。

<br/>

虹梁水陌，鱼浪吹香，红衣半狼藉。维舟试望故国，眇天北。可惜渚边沙外，不共美人游历。问甚时同赋，三十六陂秋色？

---

<br/>

**点绛唇**

<br/>

> 丁未冬，过吴松作。

<br/>

燕雁无心，太湖西畔随云去。数峰清苦，商略黄昏雨。

<br/>

第四桥边，拟共天随住。今何许，凭阑怀古，残柳参差舞。

---

<br/>

**夜行船**

<br/>

> 己酉岁，寓吴兴，同田幾道寻梅北山沈氏圃，载雪而归。

<br/>

略彴横溪人不度，听流澌、佩环无数。屋角垂枝，船头生影，算唯有春知处。

<br/>

回首江南天欲暮。折寒香、倩谁传语？玉笛无声，诗人有句，花休道轻分付。

---

<br/>

**琵琶仙**

<br/>

> 《吴都赋》云：“户藏烟浦，家具画船。”唯吴兴为然，春游之盛，西湖未能过也。己酉岁，予与萧时父载酒南郭，感遇成歌。

<br/>

双桨来时，有人似、旧曲桃根桃叶。歌扇轻约飞花，蛾眉正奇绝。春渐远，汀洲自绿，更添了、几声啼鴂。十里扬州，三生杜牧，前事休说。

<br/>

又还是、宫烛分烟，奈愁里匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。

---

<br/>

**鹧鸪天**

<br/>

> 己酉之秋，苕溪记所见。

<br/>

京洛风流绝代人，因何风絮落溪津。笼鞵浅出鸦头袜，知是凌波缥缈身。

<br/>

红乍笑，绿长嚬，与谁同度可怜春。鸳鸯独宿何曾惯，化作西楼一缕云。

---

<br/>

**念奴娇**

<br/>

> 予客武陵，湖北宪治在焉。古城野水，乔木参天，予与二三友日荡舟其间，薄荷花而饮，意象幽闲，不类人境。秋水且涸，荷叶出地寻丈，因列坐其下，上不见日，清风徐来，绿云自动，间于疏处窥见游人画船，亦一乐也。朅来吴兴，数得相羊荷花中。又夜泛西湖，光景奇绝。故以此句写之。

<br/>

闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨。嫣然摇动，冷香飞上诗句。

<br/>

日暮青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。

---

<br/>

**满江红**

<br/>

> 《满江红》旧调用仄韵，多不协律；如末句云：“无心扑”三字，歌者将“心”字融入去声，方谐音律。予欲以平韵为之，久不能成。因泛巢湖，闻远岸箫鼓声。问之舟师，云：“居人为此湖神姥寿也。”予因祝曰：“得一席风径至居巢，当以平韵《满江红》为迎送神曲。”言讫，风与笔俱驶，顷刻而成。末句云“闻佩环”，则协律矣。书以绿笺，沉于白浪，辛亥正月晦也。是岁六月，复过祠下，因刻之柱间。有客来自居巢云：“士人祠姥，辄能歌此词。”按曹操至濡须口，孙权遗操书曰：“春水方生，公宜速去。”操曰：“孙权不欺孤。”乃撤军还。濡须口与东关相近，江湖水之所出入。予意春水方生，必有司之者，故归其功于姥云。

<br/>

仙姥来时，正一望千顷翠澜。旌旗共乱云俱下，依约前山。命驾群龙金作轭，相从诸娣玉为冠。向夜深、风定悄无人，闻佩环。

<br/>

神奇处，君试看。奠淮右，阻江南。遣六丁雷电，别守东关。却笑英雄无好手，一篙春水走曹瞒。又怎知、人在小红楼，帘影间？

---

<br/>

**点绛唇**

<br/>

金谷人归，绿杨低扫吹笙道。数声啼鸟，也学相思调。

<br/>

月落潮生，掇送刘郎老。淮南好，甚时重到？陌上生春草。

---

<br/>

**解连环**

<br/>

玉鞭重倚，却沉吟未上，又索离思。为大乔能拨春风，小乔妙移筝，雁啼秋水。柳怯云松，更何必、十分梳洗。道“郎携羽扇，那日隔帘，半面曾记”。

<br/>

西窗夜凉雨霁，叹幽欢未足，何事轻弃！问后约、空指蔷薇，算如此溪山，甚时重至？水驿灯昏，又见在、曲屏近底。念唯有、夜来皓月，照伊自睡。

<br/>

> 意转而句自转，虚字皆揉入字内。一词之中，如具问答，抑之沉，扬之浮，玉轸渐调，朱弦应指，不能形容其妙。（清先著、程洪《词洁辑评》）

---

<br/>

**暗香**

<br/>

> 辛亥之冬，予载雪诣石湖。止既月，授简索句，且征新声。作此两曲，石湖把玩不已，使工妓隶习之，音节谐婉，乃名之曰《暗香》、《疏影》。

<br/>

旧时月色，算几番照我，梅边吹笛。唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。

<br/>

江国，正寂寂。叹寄与路遥，夜雪初积。翠尊易泣，红萼无言耿想忆。长记曾携手处，千树压西湖寒碧。又片片、吹尽也，几时见得。

---

<br/>

**疏影**

<br/>

苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。

<br/>

犹记深营旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。

---

<br/>

**水龙吟**

<br/>

> 黄庆长夜泛鉴湖，有怀归之曲，课予和之。

<br/>

夜深客子移舟处，两两沙禽惊起。红衣入桨，青灯摇浪，微凉意思。把酒临风，不思归去，有如此水。况茂陵游倦，长干望久，芳心事，箫声里。

<br/>

屈指归期尚未，鹊南飞、有人应喜。画阑桂子，留香小待，提携影底。我已情多，十年幽梦，略曾如此。甚谢郎也恨飘零，解道月明千里？

---

